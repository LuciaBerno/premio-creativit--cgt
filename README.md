# Vestiti di sguardi -Lucia Berno 

## Descrizione:

Vestiti di sguardi nasce da un’esperienza di servizio in Kenya fatta quest’estate.
La duplice lettura del titolo racchiude in sé due messaggi: da un lato l’aver imparato insieme ai miei compagni di viaggio ad essere vestìti di tutti gli sguardi che abbiamo incontrato nella nostra esperienza; vestìti nel senso di aver accolto in noi spunti di persone e realtà diverse che hanno arricchito e ampliato il nostro sguardo sul mondo. 
Dall’altro “vèstiti di sguardi!” Come invito e condivisione verso chi non ha mai vissuto un'esperienza come la nostra perché carichi di entusiasmo e di bellezza che non potevamo tenere solo per noi.
Questo progetto di creatività mi ha dato l’occasione di unire il desiderio grande di condividere questa esperienza e la mia creatività, caratteristica che mi appartiene fin da piccola.
Sono sempre stata attratta da diverse forme d’arte e di lavori manuali e creativi ma solo negli ultimi due anni ho scoperto la bellezza della poesia come mezzo per poter descrivere la realtà. Mi piace pensarmi un po’ come ermetica proprio perché amo sintetizzare il più possibile i concetti dando tanto valore alle parole, spesso semplici, ma vicine realmente ai mondi che descrivono.
Inoltre proprio in questo ultimo viaggio si è sviluppata in me la passione per la fotografia, grazie a mia sorella che ha condiviso con me questa esperienza e che da tanto ama raccontare il mondo con gli scatti; in Kenya ho iniziato a scattare foto e ad avere sempre più il desiderio di ricordarmi realmente quello che stavo vedendo e vivendo. Tornata a casa ho scoperto che la formula poesia+fotografie mi apparteneva molto proprio perché mentre le poesie sono interpretabili da ognuno, le foto descrivono la realtà così com’è. Osservare le fotografie permette di allungare lo sguardo verso un mondo lontano e la lettura (o l’ascolto) delle poesie permette di approfondire lo sguardo, di dare spessore e di porsi domande.



## Informazioni tecniche:

Per scattare ho usato una fotocamera digitale compatta travel Sony DSC-HX80, con sensore CMOS Exmor R da 18.2 MP, Ottica Zeiss 24-720 mm, Zoom Ottico 30x, Mirino OLED Tru-Finder. 

Ho editato le foto con l’applicazione Adobe Photoshop Lightroom.

Per la fase di impaginazione e stampa ho utilizzato il sito Photosi.com

Ho utilizzato Chat Gpt per farmi dare le indicazioni per scrivere e mettere online il sito sul quale ho caricato la lettura audio delle poesie.
Tutto il codice, gli audio e la chat che ho avuto con l'intelligenza artificiale, possono essere consultate alla seguente pagina: 
https://github.com/LuciaBerno/premio-creativita-cgt

Le voci delle registrazioni sono di amici o famigliari che ho scelto in parte per il tono di voce e in parte per condividere con loro questo progetto
